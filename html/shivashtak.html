<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="Akhil Pratap Singh" />
  <title>Shri Shivashtak</title>
  <link rel="stylesheet" href="../css/sans1.css">
</head>
<body>
<header id="title-block-header">
<h1 class="title">श्री शिवाष्टक - Shri
Shivashtak in Hindi</h1>
</header>
<audio id="audio-112629-1" controls preload="none" style="width: 100%;">
  <source type="audio/mpeg" src="https://yewtu.be/watch?v=ZbJ-q-XQmgM&listen=1">
</audio>
<p><strong>**।। श्री शिवाष्टक ।।</strong></p>
<p>आदि अनादि अनंत अखंड अभेद अखेद सुबेद बतावैं ।</p>
<p>अलग अगोचर रूप महेस कौ जोगि-जति-मुनि ध्यान न पावैं ॥</p>
<p>आगम-निगम-पुरान सबै इतिहास सदा जिनके गुन गावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 1॥</p>
<p>सृजन सुपालन-लय-लीला हित जो बिधि-हरि-हर रूप बनावैं ।</p>
<p>एकहि आप बिचित्र अनेक सुबेष बनाइ कैं लीला रचावैं ॥</p>
<p>सुंदर सृष्टि सुपालन करि जग पुनि बन काल जु खाय पचावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 2॥</p>
<p>अगुन अनीह अनामय अज अविकार सहज निज रूप धरावैं ।</p>
<p>परम सुरम्य बसन-आभूषन सजि मुनि-मोहन रूप करावैं ॥</p>
<p>ललित ललाट बाल बिधु बिलसै रतन-हार उर पै लहरावैं।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 3॥</p>
<p>अंग बिभूति रमाय मसानकी बिषमय भुजगनि कौं लपटावैं ।</p>
<p>नर-कपाल कर मुंडमाल गल, भालु-चरम सब अंग उढ़ावैं ॥</p>
<p>घोर दिगंबर, लोचन तीन भयानक देखि कैं सब थर्रावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 4॥</p>
<p>सुनतहि दीनकी दीन पुकार दयानिधि आप उबारन धावैं ।</p>
<p>पहुँच तहाँ अविलंब सुदारून मृत्युको मर्म बिदारि भगावैं ॥</p>
<p>मुनि मृकंडु-सुतकी गाथा सुचि अजहुँ बिग्यजन गाई सुनावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 5॥</p>
<p>चाउर चारि जो फूल धतूरके, बेलके पात औ पानि चढ़ावैं ।</p>
<p>गाल बजाय कै बोल जो ‘हरहर महादेव' धुनि जोर लगावैं ॥</p>
<p>तिनहिं महाफल देय सदासिव सहजहि भुक्ति-मुक्ति सो पावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 6॥</p>
<p>बिनसि दोष दुख दुरित दैन्य दारिद्रय नित्य सुख-सांति मिलावैं ।</p>
<p>आसुतोष हर पाप-ताप सब निरमल बुद्धि-चित्त बकसावैं ॥</p>
<p>असरन-सरन काटि भवबंधन भव निज भवन भव्य बुलवावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 7॥</p>
<p>औढरदानि, उदार अपार जु नैकु-सी सेवा तें ढुरि जावैं ।</p>
<p>दमन असांति, समन सब संकट, बिरद बिचार जनहि अपनावैं ॥</p>
<p>ऐसे कृपालु कृपामय देव के क्यों न सरन अबहीं चलि जावैं ।</p>
<p>बड़भागी नर-नारि सोई जो साम्ब-सदाशिव कौं नित ध्यावैं ॥ 8॥</p>
<p><strong>।। इति श्री शिवाष्टक सम्पूर्ण ।।</strong></p>
</body>
</html>
